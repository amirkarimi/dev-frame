---
id: 24
title: ملاقات با مشتری در حین انجام پروژه
date: 2013-06-21T21:33:23+00:00
author: امیر کریمی
layout: post
guid: http://dev-frame.com/post.aspx?id=b8569548-5619-475e-ac0d-856157f18550
permalink: '/2013/06/%d9%85%d9%84%d8%a7%d9%82%d8%a7%d8%aa-%d8%a8%d8%a7-%d9%85%d8%b4%d8%aa%d8%b1%db%8c-%d8%af%d8%b1-%d8%ad%db%8c%d9%86-%d8%a7%d9%86%d8%ac%d8%a7%d9%85-%d9%be%d8%b1%d9%88%da%98%d9%87/'
views:
  - "2346"
categories:
  - مدیریت
tags:
  - مشتری
---
اکثر کسانی که به صورت پروژه‌ای کار می‌کنند (از جمله خود ما) از داشتن قرار ملاقات مکرر با مشتری، در حین انجام پروژه ترس دارند. مواردی که باعث این ترس می‌شوند از این قبیل هستند؛

  1. احتمالاً مشتری با دیدن چیز‌هایی که پیاده شده است چیز‌های جدیدتری به ذهنش می‌رسد
  2. توقع انجام خیلی از آن‌ها را به صورت رایگان دارد
  3. ممکن است با دیدن قسمتی از سیستم متوجه شود اصلاً چیزی که می‌خواسته این نبوده
  4. و …

هر چند متدلوژی‌ Scrum پیشنهاد کرده، این ملاقات‌ها به صورت مرتب صورت پذیرد، یا با حضور یک نفر از سمت مشتری این موضوع پوشش داده شود. اما من نمی‌خواهم فقط به مواردی که در متدلوژی‌ها گفته شده اکتفا کنم.

به طور کی اعتقاد دارم، سودی که این ملاقات‌ها دارند بیشتر از هزینه‌ها‌ی مستقیم (وقت و هزینه رفت آمد) و غیر مستقیم (موارد اضافه شده و تغییر داده شده) هستند و برای این ادعا دلایل زیر را دارم؛

### حذف موارد

همیشه هم موارد اضافه یا تغییر داده نمی‌شوند! بلکه برخی از موارد حذف می‌شوند. ممکن است مشتری یک ویژگی که نیمه کاره انجام شده و پر دردسر است را لازم نداشته باشد و بخواهد آن‌را حذف کنیم.

### کم شدن هزینه‌های آتی

مشتری، با بازخوردهایی که در اختیار ما قرار می‌دهد در واقع مسیر ما را روشن‌تر می‌کند و حتی سهمی در طراحی سیستم خواهد داشت و این یعنی وقتی پروژه به پایان رسید دقیقاً چیزی که مشتری می‌خواسته تولید شده و ما هم سریع‌تر به هدف و پول خود می‌رسیم. به طور کلی سربار تحویل و راه‌اندازی پروژه به شکل چشم‌گیری کمتر خواهد بود.

### هزینه تبلیغات

البته هر مشتری با مشتری دیگر متفاوت است اما به تجربه، درخواست‌های فراتر از قرارداد یک مشتری معمولاً تا ۱۰ درصد از هزینه کل قرارداد می‌رسد. یعنی برای یک قرارداد ۱۰ میلیون تومانی معمولاً بیشتر از ۱ میلیون تومان هزینه بر دوش ما نخواهد گذاشت. به فرض اینکه بخواهیم تمامی این درخواست‌ها را انجام دهیم آیا حاضر نیستید یک مشتری خوب را با صرف ۱۰ درصد از هزینه کار، بیش از پیش جذب کنید؟ البته این بستگی به خود ما دارد و می‌توانیم پول همه کارهای اضافی را تمام و کمال دریافت کنیم. هر چند برای اجرای رایگان آن‌ها هم پیشنهاد نمی‌کنم بدون مطرح کردن آن با مشتری انجامش دهید. اجازه بدهید که مشتری بداند چقدر خرج او کردید بدون اینکه منتی بر سرش بگذارید (که کار سختی ست). نکته مهم‌تر این است که فقط در صورتی می‌توان این کارهای اضافه را برای مشتری توضیح داد و در صورت تمایل پولش را گرفت که قبل از شروع کار یا در ابتدای کار، پروژه و اهداف و مرزهای آن به طور کامل مشخص شده باشد در غیر این صورت تمام این موارد زیر سؤال خواهد بود.

اگر ما تحت تأثیر هیجان پروژه جدید و گرفتن پیش‌پرداخت قرار نگرفته باشیم و در ابتدای پروژه همه چیز را شفاف، و مرز‌ها و اهداف پروژه را مشخص کرده باشیم، سودی که ملاقات‌های مرتب و مکرر با مشتری دارد بیشتر از هزینه سربار آن خواهد بود. و اگر همه چیز را شفاف و مشخص نکرده بودیم، باز هم این قرار ملاقات‌ها از شکست پروژه و هزینه‌های آتی بیشتر جلوگیری خواهد کرد.

نتیجه اخلاقی اینکه؛ قرار ملاقات مرتب و مکرر با مشتری یا جلوگیری از ضرر و شکست است و یا رسیدن به سود و موفقیت بیشتر.