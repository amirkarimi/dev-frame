---
id: 164
title: مهمانی کپی رایت
date: 2014-01-15T01:19:48+00:00
author: امیر کریمی
layout: post
guid: https://dev-frame.amirkarimi.me/?p=164
permalink: '/2014/01/%d9%85%d9%87%d9%85%d8%a7%d9%86%db%8c-%da%a9%d9%be%db%8c-%d8%b1%d8%a7%db%8c%d8%aa/'
views:
  - "10310"
categories:
  - فناوری
  - کسب و کار
  - مدیریت
tags:
  - کپی‌رایت
  - نتیجه اخلاقی
---
<a href="http://www.linkedin.com/in/jadijadi" target="_blank">جادی</a> در <a href="http://jadi.net/2014/01/copyright-fantastics" target="_blank">یک پست</a> دعوت کرده تا در مورد رعایت حق کپی رایت حرف بزنیم که بهانه خوبیست برای پخش نظرات و عقاید و اطلاعات در این خصوص.

<p style="text-align: center;">
  <a href="/wp-content/uploads/2014/01/197px-Copyright.png"><img class="size-thumbnail wp-image-165  aligncenter" title="منبع تصویر: ویکی پدیا" alt="197px-Copyright" src="/wp-content/uploads/2014/01/197px-Copyright-150x150.png" width="150" height="150" srcset="/wp-content/uploads/2014/01/197px-Copyright-150x150.png 150w, /wp-content/uploads/2014/01/197px-Copyright.png 197w" sizes="(max-width: 150px) 100vw, 150px" /></a>
</p>

برخی از آثار و تولیدات هستند که به راحتی می‌توان آن‌ها را کپی کرد؛ از جمله: نرم‌افزار، طرح‌های دیجیتال، موسیقی، ایده‌ها و شبیه این‌ها. از قضا سازنده این‌گونه آثار هم انسان‌ هستند و یکی از نیاز‌های اولیه آنها داشتن امنیت اقتصادی است تا بتوانند به زندگی ادامه دهند. اما متأسفانه چون چیزی که تولید می‌کنند به آسانی کپی می‌شود عملاً سودی از محصولی که برایش زمان گذاشته و زحمت کشیده‌اند نمی‌برند!

کپی کردن بدون اجازه صاحب اثر و استفاده رایگان و به عبارت دیگر دزدی محصولات اینچنینی، باعث از بین رفتن این شغل‌ها خواهد شد. تصور کنید که همه مردم بتوانند به راحتی وارد یک نمایشگاه ماشین شده و هر ماشینی را که بخواهند بردارند و بدون پرداخت پول، آن را با خود به خانه ببرند. در جواب هم بگویند آن ماشین گران بود و آن‌ها توانایی پرداخت پولش را نداشتند ولی ماشین خوبی است و آن را لازم دارند.

البته در این صورت یک نمایشگاه‌دار با وجود اینکه خودش در تولید خودرو نقشی نداشته بدبخت خواهد شد، حالا تصور کنید که همین اتفاق برای یک تولید کننده کوچک خودرو که تازه کارش را شروع کرده و به هیچ ارگان دولتی و غیر دولتی وابسته نیست بیفتد. آیا خودش و خط تولیدش را آتش نمی‌زند؟

خیلی از مردم می‌گویند گوش کردن به موسیقی که نباید نیاز به پرداختن پول داشته باشد! به این ترتیب کم کم نفس کشیدن هم نیاز به پرداخت پول خواهد داشت. اما لطفاً توجه کنید که شما می‌توانید پولی بابت آن موسیقی زیبا که گوش می‌دهید پرداخت نکنید اما بدانید که با عدم پرداخت پول به سازنده آن، سازنده قادر به ادامه زندگی از طریق ساخت موسیقی نیست و باید شغلش را تغییر دهد و دیگر آن موسیقی زیبا وجود نخواهد داشت یا در بهترین حالت، هنرمند، دیگر وقت کافی برای ارائه بهترین کارش را ندارد و کیفیت کارهایش روز به روز پایین‌تر می‌آید.

از طرفی تولید کننده‌ها و هنرمندان مصرف کننده محصولات خارجی هستند و وجود تحریم‌ها بهانه‌ای شده است تا کپی رایت را برای محصولات خارجی رعایت نکنند. دلایلی مثل نبود پشتیبانی بعد از خرید محصول، نداشتن اکانت برای خرید و &#8230; اما همین موضوع بهانه‌ی مصرف کننده نهایی برای رعایت نکردن کپی رایت شده. مصرف کننده نهایی می‌گوید کسی که این اثر را خلق کرده خودش دزدی کرده چطور توقع دارد من کپی رایت را رعایت کنم؟

رعایت کپی رایت، به عبارت ساده، یعنی پرداخت کردن پول بابت محصولاتی که به راحتی می‌توان آن‌ها را کپی کرد. این اصل دقیقاً معادل اصل پرداخت پول برای کالایی است که آن را می‌خورید، می‌پوشید، با خود به خانه می‌برید یا سوارش می‌شوید. اگر پولی پرداخت نکنید یعنی دزدی کردید. بدون تبصره و بدون استثنا. چه تولید کننده باشید چه مصرف کننده.

اما از دزدی مهمتر یک قانون ساده است؛ اینکه اگر بابت چیزی که از آن لذت می‌برید هزینه نکنید آن چیز دیر یا زود از بین خواهد رفت. اگر می‌خواهید نرم‌افزار‌های با کیفیت و زیبا تولید شوند، موسیقی‌های زیبا نواخته شوند، وب سایت‌های عالی ساخته شوند و هر چیزی که از آن‌ها لذت می‌برید ادامه پیدا کنند باید قانون کپی رایت را رعایت کنید.

روی صحبت من فقط با مصرف کننده‌ها نیست. تولید کننده‌ها هم باید این قانون را رعایت کنند.

برای مثال ما برنامه‌نویسان ایران عمدتاً بر روی پلتفرم‌ ویندوز کار می‌کنیم و معمولاً ویندوز صد دلاری را با قیمت ۵ هزار تومان، Office سیصد دلاری را ۵ هزار تومان، Visual Studio دوازده هزار دلاری را با نهایتاً ۱۰ هزار تومان و Resharper صد دلاری را به صورت رایگان خریداری/دزدی می‌کنیم. البته پول ناچیزی که این وسط پرداخت شده به جیب کسبه بازارهایی مثل بازار رضا می‌رود که بابت تولید این نرم‌افزارها هیچ نقشی نداشتند و اگر روزی تولید نرم‌افزار متوقف شود این کسبه محترم به فروش نخود و لوبیا خواهند پرداخت و برایشان هم فرق زیادی نمی‌کند.

زمانی که من روی پلتفرم ویندوز کار می‌کردم خیلی سعی کردم ویندوز را با قیمت اصلی بخرم. از طرفی از نسخه رایگان Visual Studio استفاده می‌کردم و از Resharper هم استفاده نمی‌کردم. ولی ابزار، یکی از مهمترین بخش‌های کار ماست و باید تا جایی که می‌توانیم از ابزار خوب استفاده کنیم و بابت آن هزینه کنیم. متأسفانه امکان پرداخت سالانه حدوداً ۴۰ میلیون تومان برای همه ابزارهای مورد نیاز مبلغ قابل توجهی است. شاید اگر قانون کپی رایت رعایت می‌شد، درآمد امثال من بهتر بود و می‌توانستم به راحتی این مبلغ را پرداخت کنم. ولی باز قضیه مرغ و تخم مرغ پیش می‌آید&#8230; تولید کننده منتظر است که مصرف کننده کپی رایت را رعایت کند و مصرف کننده رعایت نکردن کپی رایت از سوی تولید کننده را بهانه می‌کند.

من مثالی از یک تولید کننده هستم. خوشبختانه بخت با من یار بود و به دنیای متن باز مهاجرت کردم. حالا می‌توانم با اطمینان کامل بگویم که در هنگام نوشتن این متن هیچ حق کپی رایتی را زیر پا نگذاشتم.

از <a href="http://www.ubuntu.com" target="_blank">اوبونتو</a> به عنوان سیستم‌عامل، نرم‌افزار <a href="http://www.libreoffice.org" target="_blank">لیبره آفیس</a> برای نوشتن پست، نرم‌افزار <a href="http://wordpress.org" target="_blank">وردپرس</a> برای موتور وبلاگ و بقیه نرم‌افزارهای رایگان و قانونی برای کارهای دیگر استفاده می‌کنم. همینطور برای پروژه جاری که مشغول انجام آن هستم هم هیچ حق کپی رایتی را زیر پا نگذاشته و نمی‌گذارم.

این‌‌ شرایط برای من با استفاده از نرم‌افزارهای متن باز رایگان حاصل شد که با کمک میلیون‌ها برنامه‌نویس تهیه و تولید شده‌اند و با رضایت ایشان برای استفاده عموم ارائه شدند. حالا که من نمی‌توانم از عهده پرداخت پول نرم‌افزارهای گران قیمت برآیم از راه‌های قانونی موجود که جلوی پای من گذاشتند استفاده می‌کنم. این به هیچ عنوان به این معنی نیست که دیگر برای نرم‌افزار پول پرداخت نمی‌کنم. دنیای متن باز با وجود خوبی‌هایی که دارد، برای همه چیز راه حل‌های تمیز و عالی ندارد و بعضی اوقات بهتر است برای خرید نرم‌افزارهای پولی اقدام کنیم. مثلاً من در اولین زمان ممکن یک نسخه کامل از <a href="http://www.jetbrains.com/idea" target="_blank">IntelliJ IDEA</a> را خریداری خواهم کرد.

از طرفی دنیای متن باز، نکته اجتماعی جالبی را به ما یاد می‌دهد؛ همانطور که پول پرداخت کردن برای یک آلبوم موسیقی زیبا به افزایش کیفیت موسیقی و زیبا‌تر شدن آلبوم‌های بعدی کمک می‌کند، وقتی از یک نرم‌افزار رایگان متن باز استفاده می‌کنیم می‌توانیم با کمک به بهبود آن، این هزینه را پرداخت کنیم. حتی با کارهای ساده‌ای مثل ثبت اشکالات نرم‌افزار یا آموزش آن به دیگران هم می‌توانیم در این هزینه شریک باشیم. هر چند اسم این کمک‌ها رعایت کپی رایت نیست ولی از همان جنس است.

<strong style="line-height: 1.5em;">نتیجه اخلاقی</strong>

خیلی خوب است که بتوانیم از خودمان شروع کنیم. خوشبختانه من به عنوان یک برنامه‌نویس انقدر خوش‌شانس بوده‌ام که جزو نصیحت کنندگانی نباشم که خودشان به حرف خودشان عمل نمی‌کنند. پس در حالی که توانستم کپی رایت را واقعاً رعایت کنم، از بقیه می‌خواهم که برای تداوم آثار زیبایی که به وجودشان علاقه دارند، قانون کپی رایت را به هر شکلی که می‌توانند رعایت کنند.

اگر تولید کننده‌ها از خودشان شروع کنند قضیه مرغ و تخم مرغ هم حل می‌شود و بالاخره کار از یک جایی شروع می‌شود.

_پی نوشت: اگر شما هم در وبلاگتان در این خصوص مطلبی نوشتید برای جادی کامنت بگذارید تا به لیست مطالب اضافه کند. اگر برای من هم کامنت بگذارید که چه بهتر._