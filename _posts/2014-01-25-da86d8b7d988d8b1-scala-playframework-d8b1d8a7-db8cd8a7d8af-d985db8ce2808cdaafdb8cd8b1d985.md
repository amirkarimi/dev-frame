---
id: 176
title: چطور Scala و Play Framework را یاد می‌گیرم
date: 2014-01-25T23:38:59+00:00
author: امیر کریمی
layout: post
guid: http://www.dev-frame.com/?p=176
permalink: '/2014/01/%da%86%d8%b7%d9%88%d8%b1-scala-playframework-%d8%b1%d8%a7-%db%8c%d8%a7%d8%af-%d9%85%db%8c%e2%80%8c%da%af%db%8c%d8%b1%d9%85/'
views:
  - "5761"
categories:
  - فناوری
tags:
  - Course
  - Open Source
  - Play Framework
  - Scala
  - اسکالا
  - تجربه
---
یکی از خوانندگان وبلاگ (رضا) در مورد منابعی که برای یادگیری Scala و Play Framework استفاده کردم سوال کرد. متن زیر بیشتر شبیه یک سفرنامه است تا لیست منابع اما امیدوارم منابعی هم از آن قابل استخراج باشد 🙂

از آنجایی که من پیش زمینه دات نتی دارم شاید این روندی که من پیش گرفتم برای کسانی که پیش زمینه‌های متفاوت دارند کارساز نباشد.

اول از همه [صفحه ویکی پیدیا Scala](http://en.wikipedia.org/wiki/Scala_(programming_language)) را مطالعه کردم که مقایسه‌ها و نکته‌های جالبی دارد و سریعترین راه برای آشنایی با کلیت زبان Scala است.

بعد با کتاب Scala in Action شروع کردم که شاید انتخاب خیلی خوبی نبود ولی خواند تقریباً نیمه اول کتاب کمک خوبی بود و بقیه آن را نخواندم. شاید اگر الان آن را مطالعه کنم خیلی بهتر بفهمم. پیشنهاد می‌کنم اگر بخش‌هایی از این کتاب (یا کتاب مشابه) را متوجه نشدید به راحتی از کنارش عبور کنید و ادامه دهید.

همزمان با خواندن کتاب کم کم وارد تمرین‌های عملی شدم که بهترین ابزار همان REPL خود Scala است. بعد از نصب Scala کافی است در ترمینال تایپ کنید scala و وارد یک محیط محاوره‌ای می‌شوید که به راحتی می‌توانید دستورات Scala را تایپ کرده و همانجا نتیجه را مشاهده کنید.

مقایسه‌ها خیلی کمک می‌کند. مثلاً در [اینجا](http://stackoverflow.com/questions/8104846/chart-of-ienumerable-linq-equivalents-in-scala) معادل Extension متدهای مرسوم در #C برای Scala گفته شده.

وقتی در مورد Scala یا Play Framework جستجو می‌کردم و مطلب خوبی پیدا می‌کردم سریع عضو خوراک یا خبرنامه وب سایت یا وبلاگ مربوطه می‌شدم. از همین وبلاگ‌ها کلی مطالب جالب نصیبم شد. از این مرحله به بعد فقط با مطالعه وبلاگ‌ها، مستندات و سورس کدها ادامه دادم.

مرحله بعد شروع ساخت یک برنامه واقعی خیلی ساده بود. من نیاز به یک Time-sheet آنلاین داشتم که آنرا با Scala، Play و MongoDB شروع کردم و خیلی چیزها هم یاد گرفتم اما به علت مشغله کاری نیمه کاره رهایش کردم 🙂 باشد که در فرصتی مناسب در Github بارگذاری کرده و ادامه دهم.

برای یادگیری Play Framework هنوز هیچ کتابی نخواندم ولی یک نگاه مختصری به کتاب Play for Scala انداختم و متوجه شدم که تقریباً همان مستندات خود سایت [www.playframework.com](http://www.playframework.com) است. مستندات Play مختصر و مفید هستند. در عرض چند دقیقه اولین برنامه‌تان با Play را می‌نویسید.

بدون شک بعد از یادگیری Scala و مطالعه مستندات Play Framework (از سایت خودش) و نوشتن برنامه‌های ساده با Play و Scala، بهترین منبع برای حرفه‌ای شدن در Play خواندن سورس‌کدهای آن در Github است. باور کردنی نیست که چقدر این کدها مختصر و مفید و تمیز و خوانا هستند. اولین بار است که برای فهمیدن اینکه یک متد از یک کتابخانه (که خودم ننوشتم) چکار می‌کند، ترجیح می‌دهم سورس آن را ببینم تا به مستنداتش رجوع کنم. بی دلیل نیست که خود Play هم برنامه‌نویسان را تشویق به مطالعه سورس‌ها و نوشتن کدهای مشابه می‌کند.

نکته اینکه؛ با وجود اینکه Play با زبان Scala نوشته شده است فقط برای Scala نیست و یک API مجزا مخصوص Java دارد که من فقط بر روی نسخه Scalaی آن تمرکز دارم.

برای من یکی از جالب‌ترین نکات بعد از مهاجرت به متن باز، وجود Community قوی و انرژی که افراد قدیمی برای یک فرد تازه وارد صرف می‌کنند است. وقتی جواب سوالی را پیدا نمی‌کردم آن را در Google Group مربوطه می‌پرسیدم که همیشه با توجه و کیفیت عالی و سرعت خوب پاسخ گرفتم؛

  * [گروه کاربران Scala](https://groups.google.com/forum/#!forum/scala-user)
  * [گروه کاربران Play Framework](https://groups.google.com/forum/#!forum/play-framework)
  * [گروه کاربران ReactiveMongo](https://groups.google.com/forum/#!forum/reactivemongo) (یک کتابخانه قوی برای ارتباط با MongoDB)

سوالات و جوابها در خصوص Scala و اکوسیستمش در StackOverflow هم فعال است ولی من خروجی بهتری از گروه‌های گوگل گرفتم.

برای درک قدرت Community اشاره می‌کنم به یک سوال و جواب وحشتناک جالب در [اینجا](http://stackoverflow.com/questions/5032101/is-there-a-scala-wrapper-for-apache-poi)؛ یک بنده خدایی دنبال یک Wrapper با زبان Scala بر روی کتابخانه‌ای برای کار با Excel است. یک نفر پاسخ می‌دهد که یک API جالب ساخته ولی نمی‌داند رییسش اجازه می‌دهد کد را با دیگران به اشتراک بگذارد یا خیر. در این فاصله یکی از بچه‌ها API مربوطه را پیاده‌سازی کرده و در Github در دسترس عموم قرار می‌دهد.

کلاً قانون ببخش تا بخشیده شوی، ببخش تا بدست آوری، یاد بده تا یاد بگیری، زکات علم و از این قبیل (حداقل در مورد اکوسیستم‌های متن باز) شدیداً مصداق دارد. البته به اشتراک گذاری کد فقط بحث اخلاقی نیست و محاسن مستقیم بسیار زیادی دارد.

و در نهایت شرکت در برنامه آموزشی Coursera بود که در موردش [نوشته بودم](http://www.dev-frame.com/1392/10/%d8%a7%d8%aa%d9%85%d8%a7%d9%85-%d8%af%d9%88%d8%b1%d9%87-%d8%a2%d9%85%d9%88%d8%b2%d8%b4%db%8c-principles-of-reactive-programming/ "اتمام دوره آموزشی Principles of Reactive Programming") و واقعاً‌ بهترین تجربه من در شرکت در یک برنامه‌ آموزشی تا کنون است که یک ساعت از آن می‌ارزد به تمام دوران دانشجویی که داشتم. البته این برنامه آموزشی بیشتر در مورد نحوه طراحی و نوشتن برنامه‌های [Reactive](http://www.reactivemanifesto.org/) است. مطلبی در خصوص Play در این برنامه تدریس نمی‌شود.

به طور خلاصه نه فقط برای Scala بلکه برای هر تکنولوژی دیگر که تازه می‌خواهم یادش بگیرم مراحل زیر را طی می‌کنم (تا کنون جواب خوبی گرفتم)؛

  1. مطالعه خیلی سریع و کلی صفحاتی مثل ویکی پدیا در مورد تکنولوژی مورد نظر
  2. آشنایی با سازندگان یا پشتیبانان تکنولوژی و سوابق کاری ‌آنها
  3. خواندن یک یا چند کتاب خوب (حتی نصفه و نیمه)
  4. دست به کار شدن و ساختن اولین برنامه
  5. عضویت خوراک وبلاگ‌ها و وب‌سایت‌های مرتبط
  6. سوال و شرکت در بحث‌های Community
  7. شرکت در Courseهای آنلاین

خوشبختانه این روزها در مورد هر موضوعی انقدر مطلب وجود دارد که نمی‌توان به راحتی یک منبع را برای آن معرفی کرد به همین خاطر ارجاء دادن به منابع را کافی نمی‌دانم و کل تجربه یادگیری را گفتم.