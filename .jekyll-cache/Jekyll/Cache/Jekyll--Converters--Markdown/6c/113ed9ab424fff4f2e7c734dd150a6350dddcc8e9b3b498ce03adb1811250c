I"j<p>با <a href="http://blog.afsharm.com/" target="_blank">افشار محبی</a> صحبتی در خصوص موفقیت در کارهای برون‌سپاری شده به عنوان مجری داشتیم؛ اینکه چطور می‌شود تجربیات موفق داشت یا چطور می‌شود تجربیات ناموفق نداشت! تا جایی که مطالعه کرده‌ام و شنیده‌ام اکثراً وقتی صحبت از تجربیات و راهنمایی‌های برون سپاری می‌شود، معمولاً مخاطب این راهنمایی‌ها، شخصی است که می‌خواهد کار خود را برون‌سپاری کند نه کسی که می‌خواهد کار برون‌سپاری شده را انجام دهد.</p>

<p>به نظرم چند اصل برای کمک به موفقیت در اجرای پروژه‌های برون‌سپاری شده نرم‌افزاری، به عنوان پیمانکار، وجود دارد که در کارهای خودم به صورت مکرر تأثیر داشته‌اند. و از طرفی همیشه الگوهای تکرار شونده موفق، نشانه‌های خوبی هستند که با استفاده از آن‌ها می‌توان دوباره به تجربیات موفق دست پیدا کرد. این اصول حداقل برای من جواب سؤال مطرح شده هستند شاید برای خیلی‌های دیگر هم باشد. اما به نظرم مهم‌ترین آن‌ها، داشتن صداقت و دادن آگاهی به کارفرما (یا هر طرف دیگر) است.</p>

<p>متأسفانه من هم مثل خیلی از مردم قطعاً در زندگی دروغ گفته و خواهم گفت اما همیشه برای صداقت و راست گویی ارزش ویژه‌ای قائل هستم، همیشه سعی می‌کنم راست گو باشم. خوشبختانه همین رویکرد در کار هم برایم مفید واقع شد.</p>

<p>فکر می‌کنم برای ایجاد رابطه بهتر با کارفرما (یا هر فرد دیگر) بهتر است یک قدم فراتر رویم. درست است که مطرح نکردن یک موضوع با دیگران دروغ گویی نیست و در خیلی موارد کاملاً اخلاقی است اما یکی از ابزارهای نشان دادن حسن نیت، همین در میان گذاشتن اطلاعات غیر ضروری اما مفید است. ممکن است لازم نباشد برخی اطلاعات داخلی از تیم تولید را به کارفرما بگویم ولی در برخی شرایط این می‌تواند باعث ایجاد اطمینان بیشتر شود. منظور فقط تمجید و تعریف از خود نیست بلکه گفتن واقعیت‌هاست. وقتی یک فرد، با صداقت کامل، خودش را برای شما شرح می‌دهد شما بیشتر به او اطمینان می‌کنید خصوصاً وقتی نقطه ضعف‌هایش را با صراحت برای شما روشن می‌کند و راه حل‌هایی برای آن‌ها دارد، اطمینان شما بیشتر و بیشتر خواهد شد.</p>

<p>یادم می‌آید که با یکی از همکارانم دو پروژه گرفته بودیم که هر دو کارفرما حسابی عجله داشتند. به این نتیجه رسیدیم که بهتر است هر کدام از ما، بر روی یک پروژه متمرکز شویم و درگیر سربار کار تیمی برای کارهای کوچک نشویم و سریع کار را ببندیم. کارفرمای یکی از پروژه‌ها در جریان بود که پروژه دیگری هم در کار است ولی دیگری خیر. من معتقد بودم که باید به او اطلاع دهیم چون به هر حال متوجه می‌شود که کار، با سرعت یک نفر پیش می‌رود و ممکن است حس کند که کم کاری می‌کنیم یا متوجه می‌شود پروژه دیگری در کار است. اما همکارم معتقد بود با گفتن این مسئله جز اینکه نگرانی او را بیشتر کنیم حاصلی ندارد و همچنین دلیلی ندارد که از مسائل داخلی ما با خبر شود. به هر جهت تصمیم بر این شد که به کارفرما اطلاع دهیم. ماجرا را برای او شرح دادم و قول دادم که همه تلاشمان را برای انجام کار به بهترین شکل می‌کنیم. خوشبختانه واکنش کارفرما خیلی خوب بود و اوضاع خیلی آرام‌تر شد. اصلاً انتظار نداشتیم در میان گذاشتن این موضوع تا این حد مفید واقع شود!</p>

<p>یک تجربه دیگر جالب دیگر در این خصوص این بود که؛ در خصوص ساخت یک وب سایت ساده، با یک شرکت غیر نرم‌افزاری وارد صحبت شدیم ولی متوجه شدیم که یک CMS متن باز و حتی یک وب سایت Static جواب کارشان را می‌دهد. دفترچه یادداشتم را بستم و صادقانه بهشان گفتم که با ۲۰۰ هزار تومان هم می‌توانید یک وب سایت ساده ثابت داشته باشید ولی معایبی هم دارد. خلاصه به طور کامل داستان را برایشان شرح دادم و در مورد اینکه احتمال دارد کار ما برای آن‌ها زیادی خرج داشته باشد (حدود ۲ میلیون تومان بدون گرافیک) و همین طور درباره محاسن کارمان گفتم و توقع داشتم که با خوبی و خوشی خداحافظی کنیم و برویم ولی مدیر شرکت گفت «بهترین کلک صداقت است» (البته فکر کنم جمله درست «بهترین سیاست صداقت است» باشد) و معتقد بود که ما بازاریاب‌های خوبی هستیم! قرارداد بستیم و به خوبی انجام دادیم. و البته یک بار دیگر هم همین ماجرا تکرار شد اما این‌بار پروژه را به ما ندادند که باز هم یک موفقیت بود چون در صورت ورود ما به چنین کاری دیر یا زود کارفرما متوجه اشتباه خود می‌شد و مشکلات مالی و غیر مالی گریبان ما را هم می‌گرفت.</p>

<p>آنقدر تجربه مثبت در زمینه راست گویی و آگاهی دادن داشته‌ام که اگر پروژه در حال نابود شدن هم باشد بلافاصله ماجرا را با ذینفعان در میان می‌گذارم. اما از طرف دیگر نقشه‌هایم را برای حل موضوع برایشان شرح می‌دهم و این اطمینان را به آن‌ها می‌دهم که برای رفع مشکل تمام تلاشم را خواهم کرد.</p>

<p>کافی ست تجربه موفقی در این شرایط اتفاق بیفتد؛ آن وقت نه تنها به عنوان یک فرد که شرایط بحرانی را جمع و جور می‌کنید شناخته می‌شوید بلکه برای بیان عقیده و نظر خود نیازی نیست آن‌ها را اثبات کنید و همه می‌دانند که شما راست گو هستید.</p>
:ET